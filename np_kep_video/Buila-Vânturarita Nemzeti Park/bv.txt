Buila-Vânturarița Nemzeti Park

A Buila-Vânturarița Nemzeti Park (románul: Parcul Național Buila-Vânturarița) védett terület Romániában, Vâlcea megye északi felének közepén, Costeşti, Bărbăteşti és Băile Olănești települések közigazgatási területén. 
A nemzeti park feladata a Déli-Kárpátokban található Páring-hegység hegyvidéki tájainak megóvása.

Jellemzői

A nemzeti park a Buila-Vânturariţa maszívum lineáris mészkőgerincét veszi körbe, amely 14 km hosszú. A Bistriţa-szoros nyugati oldalától az Olăneşti-szoros keleti oldaláig húzódik, és a két hegycsúcs uralja, amelyekről a nevét is kapta: a Buila-csúcs (1849 m) és a Vânturariţa Mare-csúcs (1885 m).

A hegység a Déli-Kárpátok többségével ellentétben nem kristályos kőzetekből, hanem döntően jura időszaki mészkőből épül fel, így jellegzetes karsztformákban bővelkedik, sok szurdok, karrmező, dolina, víznyelő és barlang található itt. Leglátványosabb szurdokai közé tartozik a Bistrita-, a Costest- és a Cheia-szurdok, amelyek igen mélyek és meredek falúak, így több reliktum faj élőhelyeként szolgálnak. Elszigetelt jellege és nehéz elérhetősége miatt a természetes tájnak számos közel érintetlenül megőrzött eleme van: a természetes élőhelyek, őserdők, számos védett növény- és állatfaj él a területen, de az ásványtani és paleontológiai lelőhelyek és a barlangok is ezek közé tartoznak.

A park vonzerejét és értékét a kultúrtörténeti emlékek is növelik: a közeli román ortodox kostorok közül kiemelkedik a Horezui kolostor, amely 1993 óta a világörökség része. További kolostorok az Arnota, Bistriţa, és a Frăsinei; a remetelakok közé Pătrunsa, Pahomie, Iezer, Bradu, Jgheaburi, illetve a denevérbarlangban található kis Ovidenia templom. Végül, de nem utolsósorban az olteniai régióra jellemző hegyi falvak hagyományai, népszokásai és sajátos építészete is a helyi értékek közé tartozik.

<iframe src="https://www.google.com/maps/embed?pb=!1m18!1m12!1m3!1d13362.883508287752!2d24.08183425673355!3d45.24374407227351!2m3!1f0!2f0!3f0!3m2!1i1024!2i768!4f13.1!3m3!1m2!1s0x474d0e0e8ca27f71%3A0x823c837eacf12d8a!2sBuila%20V%C3%A2nturari%C8%9Ba%20National%20Park!5e0!3m2!1shu!2shu!4v1710857445430!5m2!1shu!2shu" width="600" height="450" style="border:0;" allowfullscreen="" loading="lazy" referrerpolicy="no-referrer-when-downgrade"></iframe>